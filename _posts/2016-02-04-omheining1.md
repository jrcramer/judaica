---
layout: post
title:	"Een omheining voor de Tora (I)"
author:	Jaap Cramer
tags:   mAvot
---

> Mozes ontving de Tora op de Sinai, en gaf het door aan Jozua; Jozua gaf het door aan de oudsten; de oudsten gaven het door aan de profeten; de profeten gaven het door aan de mannen van de grote synagoge. 
> Zij deden drie uitspraken:
> Wees bedachtzaam in je oordeel, maak veel discipelen, en maak een omheining om de Tora.
> <cite>mAvot 1:1</cite>

Het jodendom kent een [keten van traditie](/judaica{% post_url 2016-02-05-keten %}). En deze traditie is niet alleen schriftelijk (het oude testament) maar ook mondeling. Bovenstaand citaat is het begin van het tractaat Spreuken der vaderen (Pirke Avot), uit de misjna, de schriftelijke neerslag van de mondelinge leer. 

De laatste van de drie uitspraken fascineert me. _'Maak een omheining om de Tora.'_ Het beeld dat ik van het jodendom had is vooral dat van veel onzinnige regeltjes. Wettische en hypocriete Farizeeen; denk bijvoorbeeld aan woorden van Jezus: 

> Ze bundelen alle voorschriften tot een zware last en leggen die de mensen op de schouders, terwijl ze zelf geen vinger uitsteken om die te verlichten.
> <cite>Mat. 23:4</cite>

Klopt dit beeld? Ik wil in een aantal artikeltjes daarnaar kijken. Dat hoop ik te doen vanuit een aantal joodse bronnen en dat vergelijken met het nieuwe testament. Vandaag een introductie.

## De ommuurde hof van Eden
In een commentaar op Pirke Avot wordt gevraagd naar het eerste moment dat mensen een omheining aanbrachten bij woorden van God.

> Welke omheining heeft de eerste mens aangebracht rond zijn woorden?  
> Dat zit zo. De Schrift zegt: 'En de Eeuwige, God, beval de mens met de woorden: 'Van alle bomen van de tuin mag je vrijelijk eten; maar van de boom van kennis van goed en kwaad mag je niet eten, want op de dag dat je ervan eet zul je zeker sterven' (Gen. 2:17). 
> Adam wilde (dit) aan Chawwa (Eva) niet (exact) zo vertellen als de Heilige, Hij zij gezegend, tot hem gesproken had. Hij zei echter tot haar: 'Maar van de vruchten van de boom _die midden in de tuin staat_, heeft God gezegd: Jullie zullen daar niet van eten _en hem niet aanraken_, opdat jullie niet zullen sterven' (Gen. 3:3).
> <cite>Avot de Rabbi Natan[^AvotDeRbNatanLink]</cite>

[^AvotDeRbNatanLink]: Te vinden op <http://mordechai.jewishart77.fastmail.fm/Midrasjvandeweek2.htm>

Adam heeft het verbod niet te eten vergroot tot _niet eten_ en _niet aanraken_, en zo vertelt Eva dat dus aan de slang.  
En ergens is het ook logisch. Om van de vrucht te eten, zul je de vrucht eerst moeten aanraken. Toch is de commentator van Pirke Avot niet positief over deze omheining. Het maakte Eva namelijk kwetsbaar voor de slang, die listig tegen haar zegt: _'Je zult niet sterven als je de vrucht aanraakt'_ Feitelijk heeft God dat inderdaad niet gezegd; en toen ging het dus mis.

Ook een andere joodse bron (Midrasj Beresjiet Rabbah, een commentaar op Genesis) volgt een soortgelijke redenatie.

> 'Maar van de vruchten van de boom die in het midden van de tuin staat heeft God gezegd: Jullie mogen daarvan niet eten en jullie mogen hem niet aanraken, opdat jullie niet sterven' (Gen. 3:3).  
> Zo is er geschreven: 'Voeg aan Zijn woorden niet toe, opdat Hij je niet terechtwijst en jij leugenachtig wordt bevonden' (Spr. 30:3).  
> Rabbi Chijja sprak: 'Dat betekent dat je de omheining niet tot meer mag maken dan de kern van de zaak, opdat hij niet omvalt en de beplantingen verwoest.' Aldus sprak de Heilige, Hij zij gezegend: 'Want op de dag dat je ervan eet, zullen jullie sterven', maar zij sprak daarentegen niet zo, maar 'God heeft gezegd: jullie mogen daarvan niet eten en jullie mogen hem niet aanraken.' Toen de slang haar de boom zag passeren, greep hij haar en duwde hij haar er tegenaan.  Hij sprak: 'Evenals je niet sterft door hem te benaderen (en aan te raken), zul je ook niet sterven door van hem te eten.' [^AvotDeRbNatanLink]

De moraal van het verhaal is: niet elke omheining is goed.  
Het beeld van Farizeeen die zonder menselijke maat zware wetten bundelen klopt gelukkig niet. En zoals uit de teksten hierboven blijkt hebben ze door dat er risico's aan verbonden zijn. Tegelijk voelen joden zich geroepen om de wet te beschermen; een heilig verlangen om niet te zondigen.  

Ik wil hun drijfveer begrijpen, en ik hoop dat dat begrip ook mijn begrip van het nieuwe testament vergroot. Jezus, de eerste christenen, Paulus, waren tenslotte ook Joden.  
Een laatste opmerking over Paulus nog. Als ik dit joodse verhaal over de zondeval lees moet ik denken aan Rom. 7:11: _'De zonde heeft gebruik gemaakt van het gebod: ze heeft mij misleid en mij door het gebod gedood.'_

Zou Paulus aan deze Midrasj bij Genesis 3 hebben gedacht toen hij dat schreef?
